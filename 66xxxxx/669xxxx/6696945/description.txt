NBD|Biblion recensie

Schriftelijke neerslag van radiogesprekken tussen een discjockey bij Veronica en een cabaretier die zich hebben gevonden in het besef van het eenheidsbewustzijn (zie Advaita Vedanta via Boeddha tot en met Eckart Tolle) en de gevolgen ervan voor de moderne mens. Dit eenheidsbewustzijn bevat alles wat er is en wordt vertroebeld doordat we 'inzoomen' op ons ego, met zijn hang naar controle en sturing. Dit leidt tot angsten, frustraties, projecties op anderen en schuldgevoelens. Als we 'uitzoomen' ervaren we dat we niet die individuen zijn, maar dat we gestuurd worden door een hogere zijnsstaat die als ideale volgmodus heeft 'je bent wat er gebeurt'. Dat laatste besef werkt bevrijdend, zie de ondertitel 'Het leven is een grote grap, want jij en ik bestaan niet'. De auteurs bespreken hun persoonlijke ervaringen in het licht van dat bewustzijn, waarbij Kicken ondanks veel herkenning toch meer de aangever is en Smit de inkopper. De opzet maakt het moeilijke thema laagdrempelig, met voor de moderne lezer herkenbare thema's als dood, vreemdgaan, geld, acceptatie en verslaving.