We kunnen er niet omheen: elk taalprogramma met enig zelfrespect moet het hebben over de meest gevreesde der spelfouten: de dt-fout. In de eerste aflevering van Man over woord is het al meteen prijs, maar Pieter Embrechts doet het zonder opgeheven vingertje of venijnige tik der liniaal op onze knokkels. Dt-fouten vormen nog steeds een lucratieve afzetmarkt voor de rodebalpenindustrie maar Pieter Embrechts vraagt zich af of dat wel terecht is. 